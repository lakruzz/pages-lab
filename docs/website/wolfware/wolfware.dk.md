Denne historie er en genfortælling af en af de mange sideløbende historier, der fortælles i Quentin Tarantinos film Pulp Fiction - historien illustrerer på elegant vis, hvad der egentlig er konsulentens sande værdi.
Jules Winnfield og Vincent Vega sidder foran i en bil, der selv efter amerikanske forhold virker noget prangende. På bagsædet sidder Marvin. Det har ubetinget været den værste dag i Marvins liv.

Forud for denne scene har Jules og Vincent været på en adresse et sted i Los Angeles, hvor fire unge drenge opholdt sig. Formålet med deres besøg var at få fat på en kuffert fuld af penge, som drengene desværre havde "glemt" at aflevere til Vincent og Jules boss - Marcellus. Nu har de så bjærget Marcellus' penge og på meget effektfuld vis likvideret de 3 af drengene. Den fjerede var Marvin, der indtog rollen som insider og altså nu sidder fuldstændig paralyseret på bagssædet. Dårlig dag.

Jules og Vincent fører en noget afsporet samtale med religiøse undertoner, det handler om guddommelig indgriben, de er meget uenige og Vincent vender sig om mod Marvin for at høre hans mening. Vincent sidder - mest af vane - med sin pistol i hånden og som bilen kører over et bump, går pistolen af.

Nu sidder Marvins hjerne over det hele i bilen, der pludselig er blevet lidt for opsigtsvækkende efter omstændighederne.

Både Jules og Vincent panikker; de må have bilen væk fra gaden med det samme og det eneste, de kan komme på er at skjule den i garagen hos Jimmi, en af Jules' venner, der bor i nærheden.

Jimmi er imidlertid ikke særlig begejstret for situationen. Hans kone Bonnie vil være hjemme om en time og på det tidspunkt skal bilen helt sikkert ikke længere holde i garagen! Både Jules og Vincent har stor forståelse for The Bonnie Situation, selvfølgelig skal bilen væk - men de har ikke den fjerneste ide om, hvordan de skal få dét til at ske.

Jules ringer til bossen - Marcellus - som bliver sat ind i problemerne. Jules appelerer til sin boss "fortæl mig at jeg ka' slappe af, at du ejer problemet, at du tager dig af det" og Marcellus svarer "Slap af, jeg ejer problemet, jeg ta'r mig af det - vent på Wolf", Jules er i tvivl om han hørte rigtigt "Du sender Wolf?", "Jah, jeg sender Wolf - er du tilfreds". Efter den besked er Jules mere end tilfreds, han er direkte lettet.

Ganske få øjeblikke senere ringer det på Jimmi's hoveddør,udenfor står Wolf, Jimmi åbner og Wolf præsenterer sig selv: "Jeg er Mr. Wolf - jeg løser problemer".

Der er 40 minutter tilbage til at afværge "The Bonnie Situation". The Wolf tager ledelsen og får organiseret fremskaffelse af rengøringsmidler, rengøring af bilen, afdækning af de dele af bilen, der ikke står til at redde, vask af Jules og Vincent, nyt tøj til Jules og Vincent (til deres store fortrydese noget mere casual, end det de havde før) samt almindelig oprydning.

Sideløbende med at alt dette pågår (det er Jules og Vincent der laver al det grove arbejde) får Wolf skabt en stemning hvor Jimmi, som jo er ufrivilig vært for hele misseren, alligevel ender med at blive helt tryg ved situationen - på trods af, at Bonnie formentlig allerede er på vej hjem.

Til afsked trykker Jimmi Wolf's hånd og siger "Det har været en fornøjelse at se Dem arbejde Mr. Wolf".

Problemet er løst til tiden med et tilfreddstillende resultat og med de midler, der var til rådighed.
Wolf burde være enhver konsulents forbillede. Når hans navn nævnes føler folk instinktivt, at problemet er håndteret bedst muligt, og når arbejdet er udført, er deres fornemmelser bekræftet. Mennesker finder velbehag i blot at se ham arbejde.

Nu er det jo kun film. Måske findes Wolf slet ikke i virkeligheden, men han er stadig mit forbillede og jeg vil gerne starte med at præsentere mig selv:

Jeg er Lars Kruse - jeg løser problemer...
